கீழ்பவானி ஆயக்கட்டு உரிமையை பாதுகாக்க ஒன்றிணைய வேண்டியது காலத்தின் கட்டாயம் ஆகிவிட்டது!
                          ₹₹₹₹₹₹
        கீழ்பவானி ஆயக்கட்டு பாசன உழவர் பெருமக்களுக்கு வணக்கம்.

 தமிழ்நாட்டில் மேட்டூருக்கு அடுத்த பெரிய அணையாக இருப்பது நமது கீழ்பவானி அணையாகும்.
 கீழ்பவானி அணையில் கீழ்பவானி ஆயக்கட்டு பாசனத்திற்கு வழங்கப்பட்டுவருவது  36 டி.எம்.சி தண்ணீர் ஆகும்.
 இந்த அளவானது காவிரி நடுவர் மன்ற தீர்ப்பின் மூலம் 28 டி.எம்.சி ஆக குறைக்கப்பட்டு விட்டது .
அதாவது நாம் தற்போது பெற்று வருகிற நீரின் அளவிலிருந்து 8 டிஎம்சி தண்ணீரை இழக்கப் போகிறோம்.

 இதன் மூலம் நமது ஆயக்கட்டில் உள்ள 50ஆயிரம்  ஏக்கர் நிலங்கள் தண்ணீரின்றி போகும்
 பேராபத்து நம்முன் உள்ளது.

 தவிர்க்கமுடியாமல் காவிரி நடுவர் மன்றத்தின் இந்த சட்டப்படியான முடிவுக்கு நாம் கட்டுப்பட்டுத் தான் ஆக வேண்டும்.
 அதே நேரத்தில் கீழ்பவானி பாசனத்தில் ஆயக்கட்டு உரிமை பெறாத மிகப்பெரிய சக்திகள் கீழ்பவானி பாசனத்தின் தண்ணீரை தமதாக்கிக் கொள்ளும் முயற்சியில் ஈடுபட்டு வருவதை நாம் அனைவரும் அறிவோம்.

   முறையாக வளர்ச்சி வரி மூலம் கால்வாய் மற்றும் அணையின் மீது முழு உரிமை பெற்றுள்ள நமது உரிமையை பறிப்பதை நோக்கி இந்த சக்திகள் முன்னேறி வருகின்றன.

 நாம் விழித்துக் கொள்ள வேண்டிய நேரமிது.
 ஆயக்கட்டு உரிமை இல்லாதவர்கள் ஆயக்கட்டு உரிமையைப் பறிப்பதற்கு மிகப் பெரும் தொகையை அள்ளி வீசி பொய் பரப்புரைகள் செய்து  மக்களைத்திரட்டி அரசாங்கத்தை மிரட்டப் பார்க்கிறார்கள்.

 வகுக்கப்பட்ட விதிகளை தூக்கி எறிந்துவிட்டு சீர் குலைவுகளை உருவாக்க புதிய புதிய கோட்பாடுகளை உள்ளே நுழைகிறார்கள்.

 'சுற்றுச்சூழல்' என்ற போர்வையில் தன்னை அடையாளப்படுத்திக் கொண்டுள்ள ஒரு நபர் தமது குடும்ப பின்னணியைப் பயன்படுத்தி இந்தப் பாசனத்தின் மீது உரிமை பெற்றுள்ள மக்களின் உரிமைகளை பறிப்பதற்கு தலைமை தாங்குகிறார்.
ஆயக்கட்டு பாசன உரிமைக்காக போராடுகின்றவர்கள் மீது அவதூறுகளை அள்ளி வீசுகிறார்.

 க. இரா. நல்லசிவம்,கே.சின்னுசாமி கவுண்டர் போன்ற மாபெரும் தலைவர்களின் கைபிடித்து வளர்ந்தவர்கள் நாம்.
 இதுபோன்ற சலசலப்புக்கு அஞ்சி இந்த மாபெரும் பணியை விட்டு விட்டு ஓடி விட மாட்டோம்.
 எனவே கீழ்பவானி பாசனத்தில் ஆயக்கட்டு உரிமை பெற்றுள்ள நாம் ஒரு புதிய அணி சேர்க்கையை உருவாக்கி புதிய போராட்டத்திற்கு தயாராக வேண்டிய நேரம் வந்துவிட்டது.

 அதற்கான முயற்சியில் முன்னணித் தலைவர்கள் ஈடுபட்டுள்ளனர்.
 மிக விரைவில் இது குறித்தான முறையான அறிவிப்புகள் வெளியிடப்பட உள்ளது.
 எனவே கீழ்பவானி ஆயக்கட்டு உழவர் பெருமக்கள் நமது மிகப்பெரிய உரிமையாகவும், செல்வமாகவும் இருக்கின்ற கீழ்பவானி ஆயக்கட்டு உரிமையைப் பாதுகாக்க அணிதிரள வேண்டும் என்று அறைகூவி அழைக்கின்றோம்.

கி.வே.பொன்னையன்
எஸ்.பெரியசாமி
எம்.வி.சண்முகராசு
மொஞ்சனூர் சதாசிவம்
சுப்பு
அமைப்புக் குழுவிற்காக
02/05/2022