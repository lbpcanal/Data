தோழமையுள்ள திருவாளர்கள், நல்லசாமி, தலைவர், கீழ்பவானி பாசன விவசாயிகள் நல சங்கம், 

  உப்பிலிபாளையம்  இரவி, கீழ் பவானி பாசன பாதுகாப்பு இயக்கம், 

பொடாரன், இயற்கை வாழ்வுரிமை இயக்கம் ஆகியோருக்கு பசுமை வணக்கங்கள். 

கீழ்பவானி பாசன வாய்க்காலில் கசிவின் அளவு 33% ல் இருந்து 62% ஆக உயர்ந்து விட்டது.  

ஒவ்வொரு மதகின் கடைக் கோடிக்கும் தண்ணீர் பற்றாக்குறை உள்ளது.
கடந்த 15 ஆண்டுகளுக்கு மேலாகவே முறை வைத்து   தண்ணீர் கொடுக்கப்படுகிறது.
ஒவ்வொரு பகுதிக்கும் தண்ணீர் கொடுக்கும் நாட்களை குறைத்தே ( முறை வைத்து)  கடைக்கோடிக்கு தண்ணீர் கொடுக்கப்படுகிறது.


பாசனத்திற்கு தண்ணீர் வழங்கும் நாட்களின் எண்ணிக்கையும் குறைந்துள்ளது.  தற்போதைய புஞ்சை பாசனத்திற்கான தண்ணீர் வழங்கும் காலம் குறைந்து விட்டது. 6 தண்ணீர் வழங்கும் காலம் 4 ஆகக் குறைந்து விட்டது . 
18000ஏக்கர் நிலங்களுக்கு வாரத்தில் ஒரு நாள் தண்ணீர் அடைக்கப்படுகிறது.
ஆகவே  வாய்க்காலை கட்டாயம் சீரமைத்தாக வேண்டும் என்கிறார்கள். 

நீர்வளத் துறை
கீழ்பவானி வாய்க்காலை சீரமைக்க அரசு திட்டம் கொண்டு வந்துள்ளது.
நீர்வளத்துறை கசிவை 33% க்குக் குறைப்பதே நோக்கம். முழுவதும் கான்கிரீட் போடுவதில்லை என்கிறார்கள். 

அதைப் பல விவசாய அமைப்புகள் வரவேற்றுள்ளன. 

அதே சமயத்தில்
கீழ்பவானி பாசன வாய்க்காலைச் சீரமைக்கும் வேலையை நீங்களும், உங்கள் அமைப்புகளும. தொடர்ந்து விமர்சித்தும் எதிர்த்தும் வருகிறீர்கள். 

வலது கரையில் உள்ள விவசாயிகள் பெரிதும் பாதிக்கப்படுவார்கள் என்ற கூறி  எதிர்க்கிறீர்கள். இதற்காகப் பல்வேறு வாதங்களையும், விளக்கங்களையும் வலது கரை விவசாயிகளிடமும், பொது வெளியிலும் கூறி வருகிறீர்கள். 

நீங்கள் அனைவரும் இந்தச் சீரமைப்புத் திட்டம் குறித்த விவரங்களையும் விளக்கங்களையும் நீர் வளத் துறையினரிடம் கேட்டறிந்த பின்பும் எதிர்ப்பு காட்டி வருகிறீர்கள் என்று சீரமைப்பு தேவை என்ற தரப்பு கூறி வருகிறது. 

சீரமைப்புத் திட்டமானது வலது கரைப் பகுதி முழுவதையும் பாலைவனமாக்கிவிடும் என்றும், இடது கரையில் உள்ள 24 கசிவு நீர் பாசனப் பகுதிக்குத் தண்ணீர் கிடைக்காது என்றும், வாய்க்காலின் இரு கரைகளிலும் வளர்ந்திருக்கும் இலட்சக்கணக்கான மரங்கள் வெட்டப்படும் என்றும்,   கசி்வே இல்லாத போது கசிவின் அளவை எப்படி கணக்கிட்டார்கள் என்றும், இது போல இன்னும் பல வாதங்களையும் முன் வைத்து மக்களையும், வலது கரைப் பகுதியில் உள்ள விவசாயிகள் மத்தியிலும், பொது வெளியிலும் கூறி வருகிறீர்கள். 

கீழ்பவானி பாசனமானது நிலத்தடி நீர் செறிவூட்டு திட்டமே என்றும் தெரிவித்து வருகிறீர்கள். 

நீங்கள் அனைவரும் முன் வைக்கும் வாதங்களில் உண்மை இல்லை என்று கீழ்பவானி முறைநீர் பாசனக் கூட்டமைப்பும், வேறு பல அமைப்புகளும் கூறி வருகின்றனர். 

நீங்கள் முன் வைக்கும் வாதங்கள் உண்மையானவை என  ஆதாரங்களுடன், தரவுகளுடன் எடுத்துரைத்து சீரமைப்பு தேவை என்கிற தரப்பினருக்கு புரிய வைக்கவும் பொதுமக்களும், பிற சார்பு இல்லாத அமைப்பினரும் உண்மையை அறிந்து கொள்வதற்காக செய்தியாளர்கள் மற்றும் பாசனப்பகுதியில் உள்ள மதிப்பு மிகு சான்றோர்கள் முன்னிலையில் விவாதிக்க ஒரு பொது விவாத மேடையை அமைக்கிறோம். 

இதில் இருதரப்புனரும் தங்கள் தரப்பில் உள்ள வாதங்களை ஆதாரங்களுடன் முன் வைத்து விவாதிக்க அழைக்கிறோம். 



சீரமைப்பு தேவை என்று கூறும் அமைப்பினர் இந்தப் பொது விவாதத்திற்கு சம்மதம் தெரிவித்துள்ளனர். 

நீங்கள் உண்மையல்லாதவற்றைப் பேசுகிறீர்கள்  என்று ஒவ்வொரு தரப்பும் அடுத்த தரப்பு குறித்தும் பேசப்படும் நிலையில்  பல ஆயிரம் மக்கள் தெளிவு பெறுவதற்காகவும், ஒட்டு மொத்த விவசாயிகள் நலனிற்காவும்
உங்கள் தரப்பு நியாயத்தை, உண்மைகளை தரவுகளுடன் விளக்கிட உங்களை  அழைக்கிறோம். 

இந்தப் பொது விவாதத்திற்கான தேதியை ஒரு வார காலத்திற்குள் தெரிவிக்க வேண்டுகிறோம்.
பொது நன்மை கருதியும், சமூக அமைதியைக் கருதியும், இடது கரை விவசாயிகள் நலனிற்காகவும், வலது கரையிலும், கசிவு நீர் பாசன விவசாயிகள் நலன் கருதியும் இந்தப் பொது விவாதத்தை தாங்கள் அனைவரும் ஏற்பீர்கள் என்று நம்புகிறோம். 

கொங்கு மண்டலத்து மக்கள் எந்தப் பிரச்சனையாயினும் தங்களுக்குள் கலந்து பேசி தீர்த்துக் கொள்வார்கள் என்ற பெயரை நிலை நிறுத்தும் வகையில் இப்பொது விவாதத்திற்கு முன் வர வேண்டுகிறோம். 

இப்படிக்கு
சி. ரத்தினசாமி, தலைவர், தமிழக விவசாயிகள் சங்கம்   

செல்லமுத்து, தலைவர்,
தமிழக விவசாயிகள் சங்க