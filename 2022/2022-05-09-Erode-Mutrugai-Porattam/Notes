கீழ்பவானி வடிநில கோட்ட செயற்பொறியாளர் அலுவலகத்தை முற்றுகையிட்டு ஆயக்கட்டு விவசாயிகள் போராட்டம்!

        கீழ்பவானி பாசனக் கால்வாய் சீரமைப்புத் திட்டம் ரூ 709 கோடியில் தமிழ்நாடு அரசால் முன்வைக்கப்பட்டு வேலைகள் தொடங்கும் நிலையில் உள்ளது.
   கீழ்பவானி ஆயக்கட்டு உரிமைகளுக்கு எதிராக
 இதனை குடிநீர் திட்டம் என்றும் ஆயக் கட்டில்இல்லாத நிலங்களுக்கு தண்ணீர் கொடுக்கும் திட்டம் என்றும் சித்தரித்து தவறான சக்திகள் இந்த வேலையை முடக்குவதற்கு மிகப்பெரிய சதித்திட்டத்தை அரங்கேற்றி வருகிறார்கள்.
     திராவிட முன்னேற்றக் கழக அரசு செயல்படுத்த முனைந்துள்ள இந்த திட்டத்தை திராவிட முன்னேற்ற கழகத்தின் மாநில சுற்றுச்சூழல் அணி செயலாளராக உள்ள கார்த்திகேய சிவசேனாபதி தலைமையில்அதிமுக வெள்ளகோவில் துரைராமசாமி அவர்களின் பேரன் விஸ்வேஸ்வரன் அவர்களும் இணைந்து ஆயக்கட்டு இல்லாதவர்களை குடிநீர் தேவை என்று கூறி சென்னிமலைக்கு வடக்கிலுள்ள ஊராட்சி களையெல்லாம் இணைத்துக்கொண்டு மக்களை தவறான வழியில் அணிதிரட்டி தமிழ்நாடு அரசுக்கு அரசியல் அழுத்தம் கொடுத்து வந்தனர்.
 தமிழ்நாடு அரசின் நீர்வளத் துறை அமைச்சர் மாண்புமிகு துரைமுருகன் அவர்கள் பாசன உரிமைகளை பாதுகாப்பதில் கடந்த 30 ஆண்டுகளாக அளப்பரிய பங்காற்றி வருகிறார்கள்.

 கீழ்பவானி பாசனக் கால்வாயை சீரமைத்து உறுதிப்படுத்துவதற்கு 2010ஆம் ஆண்டு மாண்புமிகு அமைச்சர் துரைமுருகன் அவர்களால் நியமிக்கப்பட்ட மோகனகிருஷ்ணன் குழுவின் பரிந்துரையின் அடிப்படையிலேயே இன்றைய சீரமைப்பு பணிகளும் திட்டமிடப்பட்டுள்ளது.

 இருந்தபோதும் மக்கள் நடுவில் கோயபல்ஸ் பரப்புரை செய்து திட்டத்தை முடக்க முயன்று பார்க்கிறார்கள். இதுவரை ஈரோடு அமைச்சர்
 சு .முத்துசாமி அவர்கள் கேட்டுக் கொண்டதற்கு இணங்க ஆயக்கட்டு விவசாயிகள் அமைதி காத்து வந்தோம்.

 இவ்வாறு அமைதி காத்து வந்தது பொய் பரப்புரை செய்கின்றவர்கள் தவறான வழியில் மக்களை வழி நடத்துவதற்கு அடிகோழி விட்டது.
 எனவே கீழ்பவானிப் பாசன ஆயக்கட்டு உரிமையை இந்தப் பாசனத்தின் விவசாயிகள் இழக்கும் ஆபத்து ஏற்பட்டுள்ளது.
 இதனை உணர்ந்து கீழ்பவானி ஆயக்கட்டு பாசன தாரர்கள் சங்கம் உருவாக்கப்பட்டு முதல் போராட்டமாக செயற்பொறியாளர் அலுவலகத்தை முற்றுகையிட்டு திட்டமிட்ட பணிகளை தொடங்க உறுதிமொழி பெறுவது என்று06/05/2022 அன்று சிவகிரியில் நடந்த ஆலோசனைக் கூட்டத்தில் முடிவு செய்யப்பட்டது.

    இந்த முடிவின்படி இன்று(09/05/2022) ஈரோடு கீழ்பவானி வடிநில கோட்ட செயற்பொறியாளர் அலுவலகத்தில் 700க்கும் மேற்பட்ட ஆயக்கட்டு உழவர்கள் திரண்டு முற்றுகைப் போராட்டம் நடத்தினோம்.
 இந்தப் போராட்டத்தில் செயற்பொறியாளர் அவர்களிடம் இரண்டு கோரிக்கைகள் முதன்மையாக வைக்கப்பட்டது.
1)வேலை தொடங்குகின்ற நாளை திட்டவட்டமாக அறிவிக்க வேண்டும்.

 2) திட்ட அறிக்கையில் தெரிவித்துள்ள படி இரு கரைகளும் சேர்ந்து 55 கிலோ மீட்டர் நீளத்திற்கு கரைகளை கான்கிரீட் சுவர் அமைத்து உறுதிப்படுத்த வேண்டும் .
இந்த இரண்டு கோரிக்கைகளின் மீதும் ஆயக்கட்டு சங்கத்தின் தலைவரும் செயலாளரும் தெளிவான உரையாற்றி இன்றைய அரசியல் சூழலில் நாம் போராடித்தான் நமது உரிமையை பெற முடியும் இதுவரை நமக்கு நம்பிக்கை அளிக்கின்ற வகையில் அரசு தரப்பு செயல்படவில்லை என்பதை தெரிவித்தோம்.
 இந்த செய்திகள் அமைச்சர் பெருமக்களுக்கும் தெரிவிக்கப்பட்டது பிறகு போராட்டத்தில் ஈடுபட்டிருந்த ஆயக்கட்டு உழவர்கள் நடுவில் செயற்பொறியாளர் கண்ணன் அவர்கள் மிக விரிவாக கால்வாய் அமைப்பு பற்றியும் 
இதில் நீர் கொண்டு செல்வதில் உள்ள சிக்கல்கள் பற்றியும்
அதைத் தீர்ப்பதற்கு தமிழ்நாடு அரசின் நீர் வளத்துறை முன்வைத்துள்ள சீரமைப்பு திட்டம் பற்றியும் 
ஒவ்வொரு கால்வாயின் கடைமடைக்கு முறையாக தண்ணீர் கொண்டு சேர்ப்பது தான் ஒரு சிறந்த பாசன அமைப்பின் செயல்பாடு என்பதனை தெளிவு படுத்தினார்.
 வேலைகள் தொடங்குவது பற்றி மேலதிகாரிகளுக்கு தெரிவித்துவிட்டு பிறகு தெரிவிப்பதாக தெரிவித்தார்கள்.

 அதன்படி மேல் அதிகாரிகளுடன் கலந்து பேசி போராட்டக் குழுவினரிடம் செயற்பொறியாளர் அவர்கள் தெரிவித்துள்ள கருத்துகள்
 மே -15ஆம் தேதி வேலைகள் முழுவீச்சில் தொடங்கும்.
 வேலைகளில் ஆயக்கட்டு உழவர்களின் கோரிக்கையான பக்க சுவர் அமைப்பது முதன்மையானதாக எடுத்துக்கொள்ளப்படும் .
திட்டத்தில் கண்டுள்ள அனைத்து வேலைகளும் இணைந்தே செய்யப்படும் .
என்று திட்டவட்டமாக அறிவித்தார்கள்.
 மேலும் சென்னையிலிருந்து பாசன அமைப்பின் முக்கியத் தலைவர்களை தொடர்புகொண்டு இந்தப் பணிக்கு பொறுப்பேற்றுள்ள அமைச்சர்களும் இதை உறுதி செய்ததாக நமக்கு செய்திகள் கிடைத்தது .
அந்த அடிப்படையில் போராட்டத்தில் ஈடுபட்டிருந்த ஆயக்கட்டு உழவர்கள் நடுவில் நமது கோரிக்கைகளை ஏற்றுக் கொள்வதாக நீர்வளத்துறை அறிவித்துள்ளது ஒருவேளை 15-ஆம் தேதி வேலைகள் தொடங்கப்படவில்லை ஆனால் 16-ஆம் தேதி இதைவிட பல மடங்கு விவசாயிகள் குடும்பத்தோடு செயற்பொறியாளர் அலுவலகத்தை முற்றுகையிடுவது என்ற அறிவிப்புடன் இன்றைய போராட்டம் ஒத்திவைக்கப்பட்டது.
 பிறகு வேலைகளை செய்வதற்கு மாவட்ட நிர்வாகம் அரசு எந்திரத்தை முழுவீச்சில் பயன்படுத்த வேண்டும் என்ற கோரிக்கையோடு ஆட்சித் தலைவர் அவர்களை சந்திப்பதற்கு காவல்துறையினர் ஏற்பாடு செய்து கொடுத்தனர் .
ஆட்சித் தலைவர் அவர்கள் வெளி நிகழ்ச்சிக்கு சென்று இருப்பதனால் ஆட்சித்தலைவரின் நேர்முக உதவியாளரிடம் நமது கோரிக்கைகள் அடங்கிய மனுக்களை கொடுத்து பிரச்சனைகளை தெரிவிக்கும்படி நமக்கு அறிவுறுத்தப்பட்டது.
 அதன்படி நேர்முக உதவியாளர் அவர்களிடம் ஆயக்கட்டு உரிமையை பாதுகாப்பது மாவட்ட நிர்வாகத்தின் முதன்மை கடமையாகும்.
 அத்தோடு ஆயக்கட்டில் தொடர்பில்லாத ஊராட்சித் தலைவர்கள் இனிமேலும் இந்தப் பிரச்சனையில் ஈடுபட்டு பேசிக்கொண்டு இருப்பதை ஏற்றுக்கொள்ள முடியாது;
 அரசு தரப்பு ஆயக்கட்டு விவசாயிகளோடு மட்டும் தான் பேச்சுவார்த்தை நடத்த வேண்டும். காரணம் இது பாசன அமைப்பில் உள்ள பிரச்சனை இந்தப் பிரச்சனை குடிநீர் பிரச்சனையோ
 ஆயக்கட்டு அல்லாத விவசாயிகளுக்கு தண்ணீர் கொடுக்கிற பிரச்சனையோ அல்ல 
அது தனிப் பிரச்சனை என்பதனை மாவட்ட நிர்வாகத்திற்கு போராட்டக்குழு மிகத் தெளிவாக எடுத்துச் சொல்லி அதை மனுவாகவும் கொடுத்துவிட்டு வந்துள்ளோம்.
உடல் நலம் குன்றி வீட்டில் படுக்கையிலிருந்த பாசன கூட்டமைப்பின் தலைவர்
 பி .காசியண்ணன் அவர்களும் கூட்டமைப்பின் மதிப்பு செயலாளர்
 கி.வடிவேல் அவர்களும் உதவியாளர்களுடன் போராட்டத்திற்கு வந்து இறுதி முடிவு எட்டும் வரை போராட்டக்களத்தில் அமர்ந்திருந்து அனைத்து விவசாயிகளுக்கும் நம்பிக்கையும், உற்சாகமும் ஏற்படுத்தினர்.

செய்திப்  பிரிவு:
கீழ்பவானி ஆயக்கட்டு பாசனதாரர்கள் சங்கம்
09/05/2022





Sun News:

https://www.youtube.com/watch?v=Vk6Q8QnM7ew