விவசாயிகளும்,பொது மக்களும் சிந்திக்க சில கேள்விகள் ! 

 1) பாசன மண் வாய்க்காலில் காண்கிரீட் போட்டால் தண்ணீர் விவசாயத்துக்கு செல்லாமல் வேறு எங்கு செல்லும் ? யாருக்கு தந்துவிடப்போகிறார்கள் ? விவசாயம் அழிந்துபோய்விடும் என்பதில் என்ன உண்மை இருக்கிறது என புரியவில்லை ! 

2) மண் வாய்க்காலாக இருந்தால் மட்டுமே நிலத்தடிநீர் மட்டம் உயர்ந்து விவசாயத்திற்கு தண்ணீர் கிடைக்கும் என்றால் மடைகளை எல்லாம் மூடிவிட்டு இந்த வாய்க்காலை நிலத்தடி நீர் செறிவூட்டும் வாய்க்காலாக மட்டும் பயன்படுத்தலாமா ? 

3 ) பாசன வாய்க்காலில் நிலத்தடி நீர் மட்டம் உயர்த்துவதற்கு பயன்படுத்தினால் விவசாயிகளுக்கு தண்ணீரை முறைப்படுத்தி தரமுடியுமா ? 

4 ) மழைக்காலங்களில் வரும் அதிகப்படியான நீரை கசிவுநீர் குட்டைகளில் தேக்கி நிலத்தடி நீரை மேம்படுத்துவோம்.ஆனால் கிணற்று நீரை மழை இல்லாத போது கசிவு நீர் குட்டையில் தேக்கி நிலத்தடிநீரை  மேம்படுத்த பயன்படுத்துவோமா ? விவசாயத்துக்கு பயன்படுத்துவோமா ? அதே போலத்தானே பாசன வாய்க்கால் தண்ணீரையும் நிலத்தடி நீரை மேம்படுத்த பயன்படுத்துவது என்பதும் ! 

5 ) மண்வாய்க்காலை விட கான்கிரீட் வாய்க்காலை பராமரிப்பது எளிதானதா ? இல்லையா ? 

6 ) இப்போதே கடைமடைக்கு தண்ணீர் குறைவாகத்தான் செல்கிறது ! இனி கேரளஅரசு பவானியில் காவிரி இறுதி தீர்ப்பின் படி அவர்களுக்கு உரிமையான 6 TMC தண்ணீரை எடுக்கும் நிலை வந்தால் எப்படி அனைத்து விவசாயிகளுக்கும் பங்கிட்டு தண்ணீர் கொடுக்க முடியும் ? இப்போது 10 KM விவசாயிக்கும்,170 KM விவசாயிக்கும் நடக்கும் பிரச்சனை நாளை பக்கத்து தோட்டத்துக்காரனுடன் வரும் .

7) காவிரி இறுதி தீர்ப்பில் கீழ்பவானி வாயக்காலுக்கு 27.9 TMC தண்ணீர் போதும் என குறைத்து விட்டார்களே !இதனால் நாம் இப்போது பயன்படுத்தும் தண்ணீரில் 8TMC குறைந்துவிடும்.பாசன கால்வாயை நவீனப்படுத்தாமல் இனி தண்ணீர் குறைவான சமயங்களில் பாசனத்தை எப்படி முறைப்படுத்துவது ? 

8 ) உடைப்பு ஏற்படும் இடங்களில் மட்டும் கான்கிரீட் போடுவதாகவும்,கீழே கான்கிரீட் போடமாட்டோம் என அரசு உறுதி அளித்த பிறகு இனியும் அரசை நம்பாதது ஏன் ? கீழே கான்கிரீட் போடாவிட்டால் நிலத்தடி நீர் மட்டத்திற்கும் பிரச்சனை இல்லேயே ? 

9 )  அப்பர் பவானி,போர்த்திமந்து,அவலான்ச் எமரால்டு,குந்தா,வராகப்பள்ளம்,கெத்தை,பில்லூர்,பவானிசாகர் ஆகிய இடங்களில் இருந்த மழைபொழிவை தருகிற சோலைகாடுகளையும்,புல்வெளிகளையும் இலட்சக்கணக்கான மரங்களையும் அழித்துத்தான் பவானிவாய்க்காலில் தண்ணீர் வருகிறது என்பதை ஏன் மறந்துவிட்டீர்கள் ? இயற்கையை அழிக்காமல் தண்ணீரை அதன் போக்கிலேயே விட்டு விடலாமே ! 

10 ) நிலத்தடிநீர் மட்டம் உயர  தண்ணீரை பயன்படுத்த வேண்டுமெனில் காவிரி ஆற்றில் இரண்டு கி.மீ க்கு ஒரு தடுப்பணை கட்டி ஆற்றங்கரையில் பாசனத்தை மேம்படுத்தலாமே ? ஆற்றில் பம்ப் வைத்து பக்கத்து விவசாயிகள் பயன்படுத்தலாமே ? வாய்க்கால் உரிமையை விட ஆற்றின் உரிமைதானே அதிகம் ! அவர்களும் இனி போராடினால் என்ன செய்வது ? 

11 ) பாசன வாய்க்காலை நவீனப்படுத்தி அதன்மூலம் மிச்சப்படும் தண்ணீரை அந்தப்பகுதி விவசாயிகளுக்குள் எப்படி பங்கிட்டு கொள்வது ! என்று முடிவுக்கு வந்துவிட்டால் மேலும் நன்மைதானே ! 

தற்போது விவசாயத்துக்கு தண்ணீர் இல்லாமல் போய்விடும் என்பது பிரச்சனையா ? அல்லது யாருக்கு தண்ணீர் என்பதில் பிரச்சனையா ? 

12 ) தோட்டத்து வாய்க்காலில் கூட தண்ணீரை வீணாக்காமல் இரண்டு ஏக்கருக்கு ஒரு இணைப்பு என குழாய் பதித்து தண்ணீரை தந்தால் இன்னமும் தண்ணீரை சேமிக்கலாமே ! அதையும் அங்குள்ள விவசாயிகளே பயன்படுத்தும் திட்டங்களை வகுக்கலாமே ! 

 இங்கு மீதியாகும் தண்ணீரை முறைப்படுத்தி இந்த பகுதி விவசாயிகளே பயன்படுத்தும் வகையில் திட்டமிடுவது அனைவருக்கும் நன்மைதானே ! 

13 ) வாய்க்காலில் கசிவு வேண்டும் என நினைக்கும் விவசாயிகளுக்கு இந்த கால்வாய் வெட்டியபோது அனுமதிக்கப்பட்ட 33 சதவீத கசிவை அனுமதிப்பதாகத்தானே அரசு சொல்கிறது ! தற்போதய கசிவான 55 சதவீதத்திலிருந்து 33 சதவீதமாக குறைத்தால் கிடைக்கும் 22 சதவீத நீரில் கடைமடை விவசாயிகளுக்கு பிரச்சனை இல்லாமல் இக்கட்டான காலகட்டங்களிலும் தண்ணீரை தந்துவிட முடியும் என அரசு சொல்வதில் என்ன பிரச்சனை இருக்கிறது.

14 ) மேல்மடைக்காரர்கள் கடைமடைக்காரர்களுக்கு தண்ணீர் தர மறுக்கும் நிலை சரியெனில் கர்நாடாகாவும்,கேரளாவும் இதை யோசித்தால் நாம் மொத்தமும் என்ன ஆவோம் என்பதை யாராவது சிந்தித்தார்களா ? 

15) பல மாநிலங்களில் கான்கிரீட் திட்டத்தையும் எடுத்து விட்டு முழுவதுமாக குழாய் வழியாகவே விவசாயத்துக்கு தண்ணீர் தரும் நிலைக்கு சென்றுவிட்டார்கள் என்பதை புரிந்துகொண்டீர்களா ? 

16 ) பாசன வாய்க்கால் தண்ணீரையே முறையாக பயன்படுத்தினால் நிலத்தடிநீரை எடுக்க வேண்டிய அவசியமில்லை.அப்போதும் நிலத்தடி நீர் பாதுகாக்கப்படும் தானே !

17 )கான்கிரீட் போட்டால் எங்களுக்கு தண்ணீர் கிடைக்காது என்கிறார்கள் !   கான்கிரீட் போட்டால் மட்டும் கடைமடைக்கு தண்ணீர் போய்விடுமா என்கிறார்கள் ! இது முரண்பாடாக இல்லையா ? கான்கிரீட் போட்டால் மீதியாகும் தண்ணீர் எங்கே போகும் ? 

18 ) கொள்ளை அடிப்பதற்குத்தான் இந்த திட்டம் என்கிறார்கள் !  பணத்தை வேறு திட்டத்துக்கு மாற்றி அதில் கொள்ளை அடிக்க மாட்டார்களா ? இதில் தான் கொள்ளை அடிக்க முடியும் என்றில்லை ! எதில் வேண்டுமானாலும் கொள்ளை அடிப்பார்கள் ! 

19) அமராவதி ஆற்று பாசன விவசாயிகள் கான்கிரீட் வேண்டும் என்கிறார்கள்.காளிங்கராயன் மற்றும் PAP வாய்க்காலில் கான்கிரீட் போடப்பட்டு விட்டது.அங்கு விவசாயம் அழிந்துபோய்விட்டதா ? 

அரசு பணம் செலவழிக்க தயாராகும் போது விவசாயிகள் அதை மறுத்தால் அந்த பகுதி விவசாயிகளுக்கு தானே இழப்பு ? 

20 ) தூர் வார வேண்டும் என்கிறார்கள் பலர் ! வருடாவருடம் தூர் வாரினால் அதிலும் கொள்ளை அடித்துக்கொண்டே இருப்பார்கள் ! இது அதைவிட மோசம் ! 

21 ) இந்த திட்டத்தை பரிந்துரைத்தவர்  காவிரி வழக்கில் தொழில்நுட்ப வல்லுநராக தமிழக அரசால் அறிவிக்கப்பட்டவர்.காவிரியின் தமிழக உரிமைக்காக போராடியவர் ! அதனால் அவரின் முடிவு நீர் வீணாவதை தடுத்து விவசாயிகளுக்கு தண்ணீரை முறைப்படுத்தும் விதமாகத்தான் இருக்கும் என்பதை ஏன் ஏற்க மறுக்கிறார்கள்.



22 ) கோவை மாநகராட்சிக்கே குடிநீர் குழாய் மூலமாகத்தான் வருகிறது.அதே குடிநீர் சிறுவாணியில் இருந்து வாய்க்காலில் வந்தால் கோவை வந்து சேராது.அதனால் குடிநீர்  பிரச்சனையை தீர்க்க அனைத்து கிராமங்களுக்கும் குழாய் மூலம் தண்ணீர் கொடுப்பது எளிதானது மற்றும் சுகாதாரமானது ! 

23 ) கசிவுநீர் பாசனம் முறையானது என்றால் அனைத்து விவசாயிகளுக்கும் ஒரே அளவு கசிவுநீரை தரமுடியுமா ? நிலத்தின் தன்மைக்கு ஏற்ப ஒரு சிலருக்கு தண்ணீர் அதிகமாகி விவசாயம் பாதிப்பாகும் ! ஒரு சிலருக்கு தண்ணீர் பற்றாக்குறை ஏற்படும் ! இதனால் தண்ணீர் இழப்புதானே ! 

பாசன வாய்க்காலை நவீனப்படுத்துவது காலத்தின் தேவை ! 

வே.ஈசுவரன்
ஒருங்கிணைப்பாளர்
மறுமலர்ச்சி மக்கள் இயக்கம் 