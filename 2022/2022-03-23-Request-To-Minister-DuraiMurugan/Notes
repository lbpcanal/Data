இன்று (23/03/2022)சென்னையில் கோட்டூர்புரம் இல்லத்தில் தமிழ்நாடு நீர்வளத்துறை அமைச்சர் மாண்புமிகு துரைமுருகன் அவர்களை நேரில் சந்தித்து கீழ்பவானி முறை நீர் பாசன கூட்டமைப்பின் சார்பாகவும் இந்தப்பட்டியலில் கண்டுள்ள விவசாயி இயக்கங்களின் சார்பாகவும் கீழ்பவானி கால்வாயில் தொடங்கி நடைபெற்று வரும் வேலையை இந்த பாசன ஆண்டு முடிந்தவுடன் வேகமாக முடித்து அனுமதிக்கப்பட்ட அளவுக்கு மேலாகச் சென்று கொண்டிருக்கும் 300 கன அடி தண்ணீரை தடுத்து ஆயக்கட்டு விவசாயிகளுக்கு முறையாக வழங்க வேண்டும் என்ற கோரிக்கையை வைத்தோம்.
2022 ஏப்ரல் மாதத்தில் ஈரோட்டில் பாசன விவசாயிகள் மாநாட்டைக் கூட்டி இருப்பதாகவும் அந்த மாநாட்டில் விவசாயிகளை சந்திப்பதாகவும் அமைச்சர் அவர்கள் தெரிவித்துள்ளார்கள் .
கடைமடை பாசனத்தின் உரிமை என்பது உலகம் முழுவதும் ஏற்றுக் கொண்டிருக்கிற உரிமையாகும். காவிரி கடைமடை உரிமைகளை கேட்கும் நாம் கீழ்பவானி பாசனத்தில் உள்ள கடைமடை விவசாயிகளின் உரிமையை மறுக்க முடியுமா? என்ற கேள்வியை எங்களை நோக்கி எழுப்பினார்கள். மாலை வரை சட்டமன்றம் நடைபெற்று மிகச் சோர்வுற்ற நேரத்திலும் ஈரோட்டில் இருந்து வருகை தந்திருந்த விவசாயிகளை பார்க்க வேண்டும் என்பதற்காக வரவழைத்து பார்த்து விவசாய அமைப்பு கொடுத்த மனுவின் சாரத்தை புரிந்து கொண்டு நீண்ட நேரம் பேசினார்கள்.
