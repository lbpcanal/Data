திறக்கப்படுகிற தண்ணீரும்,
முடிக்கப்படாத கால்வாய் வேலைகளும்!
 இந்த அலங்கோலம் ஏன்?

      கீழ் பவானி சீரமைப்பு வேலைகள் உயர்நீதிமன்ற ஆணைப்படி
 மே 1/ 2023 அன்று தொடங்கப்பட்டது தொடங்கிய நாளிலிருந்து உயர்நீதிமன்றம் வழிகாட்டியபடி வேலைகளை செய்யாமல் மனம் போன போக்கில் நீர்வளத்துறை வேலைகளை செய்து வந்தது.

 மிகப்பெரிய கால்வாயில் செய்யப்படுகிற வேலையை பொறுப்புணர்வோடு செய்யாமல் ஏரிக்கரைகளை உடைத்து வேலைகள் செய்வது
சட்ட விரோதமாக யாராவது அதை வந்து தடுத்தால் வேலைகளை விட்டு விட்டு போய்விடுவதுமாகவே நீர்வளத் துறை அதிகாரிகள் செயல்பட்டு வந்தனர் .
இது குறித்து மாவட்ட அமைச்சரிடமும் மாவட்ட ஆட்சித் தலைவரிடமும் மாவட்ட காவல் துறை கண்காணிப்பாளரிடமும் அன்றாடம் மனு கொடுத்து வேலைகள் முறையாக நடக்க உதவும்படி மன்றாடிப் பார்த்தோம்.
 ஒவ்வொரு இடத்தில் செய்த வேலையும் முழுமையாகவும்
 முழு தொழில்நுட்பத் திறனோடும் செய்யப்படவே இல்லை .
இந்த வேலைகளுக்கு பொறுப்பேற்றுக் கொண்டிருந்த மாவட்ட அமைச்சர் முத்துசாமி அவர்கள் வேலைகளை உயர்நீதிமன்ற ஆணைப்படி செய்வதற்கு  அனுமதிக்காமல்
மாவட்ட நிர்வாகத்தின் கைகளைக் கட்டி போட்டதோடு காவல்துறையையும் முடக்கி போட்டு விட்டார் .
சட்டத்தின் ஆட்சி ஈரோட்டில் இல்லை என்று தொடர்ந்து அறிக்கையில் மூலமாக வெளிக்கொண்டு வந்து கொண்டே இருந்தோம்.

 உயர்நீதிமன்றத் தீர்ப்பு என்பது அரசியல் சட்டத்தின் படி நிறுவப்பட்ட அரசின் பணிகளை செய்வதற்கு வழங்கப்பட்ட ஆணையாகும்.
 ஆனால் அரசியல் சட்டத்தை நிறைவேற்றுவதற்கு உறுதியேற்றுக் கொண்டிருந்த அமைச்சர் உயர்நீதிமன்ற ஆணையை நிறைவேற்றாமல் தொடர்ந்து சட்டத்தின் ஆட்சி சீர்குலைய காரணமாகவே இருந்து வந்தார்.

 இன்று 15/08/2023 இந்த அலங்கோலங்கள் எல்லாம் மக்கள் முன்னால் காட்சிகளாக வந்து நிற்கிறது .
இன்று மாலை கீழ்பவானி பிரதான கால்வாயில் தண்ணீர் திறக்கப்படுகிறது .
ஆனால் பிரதானக் கால்வாயில் 17ஆவது மைலில் வேலை இன்னும் நடைபெற்றுக் கொண்டிருக்கிறது .
அதேபோல 51 ஆவது மைலிலும் வேலைகள் நடைபெற்றுக் கொண்டிருக்கிறது.அதேபோல இன்னும் பல பகுதிகளிலும் வேலைகள் நடைபெற்றுக் கொண்டிருக்கிறது.
 இவைகளை எல்லாம் படக்காட்சிகளாகவும் ,காணொளிக் காட்சிகளாகவும் நாங்கள் இத்துடன் பதிவு செய்துள்ளோம்.

 வழக்கமாக கீழ்பவானி அணை திறக்கும் போது ஈரோடு மாவட்ட அமைச்சர்,
 திருப்பூர் மாவட்ட அமைச்சர்,
 ஈரோடு நாடாளுமன்ற உறுப்பினர் உள்ளிட்ட மக்கள் பிரதிநிதிகள் கலந்து கொள்வார்கள் .
அப்பொழுது செய்தியாளர்களுக்கு நேர்காணல் கொடுப்பார்கள் இதுதான் இதுவரை இருந்த நடைமுறையாகும்.
 நேற்று வரை ஆகஸ்ட் -15 ஆம்தேதிதண்ணீர் திறக்கப்படும், வேலைகள் எல்லாம் முடிந்து விடும்; எந்தப் பிரச்சனையும் இருக்காது என்று பேச்சுக்கு பேச்சு அமைச்சர் முத்துசாமி அவர்கள் தெரிவித்து வந்தார்.
 ஆனால் இன்று தண்ணீர் 
திறக்கும்போது வேலைகள் நடைபெற்றுக் கொண்டிருக்கிறது என்பதை உணர்ந்து தண்ணீர் திறப்பில் கலந்து கொண்டால் மக்களுக்கு பதில் சொல்ல வேண்டும் என்று தண்ணீர் திறப்பு நிகழ்வில் கலந்து கொள்வதை தவிர்த்துக் கொண்டார்.
    இன்றய தண்ணீர்  திறப்பு ஒரு நாடகமாக இருப்பதால் எந்த மக்கள் பிரதிநிதிகளும் கலந்து கொள்ள மாட்டார்கள் என்று செய்திகள் வந்து கொண்டிருக்கிறது.

 2021 ஆம் ஆண்டு இதேபோல வேலைகள் நடைபெற்றுக் கொண்டிருந்த பொழுது கால்வாயில் தண்ணீர் திறந்து விட்டு 53 ஆவது மைல் கண்ண வேலம்பாளையத்தில் மிகப்பெரிய உடைப்பு ஏற்பட்டது.
இதனால் ஒரு மாத காலம் தண்ணீர் திறப்பு தள்ளிப் போய் ஒரு ஆண்டு விளைச்சலையே  இந்த ஆட்சியாளர்கள்  தான் கெடுத்தார்கள்.
 இந்த ஆண்டு அணையிலே போதிய தண்ணீர் இல்லை,
 முழுமையான சாகுபடிக்கு தண்ணீர் கிடைக்குமா என்ற அச்சம் விவசாயிகளிடம் பெரிதும் இருக்கிறது.
 கிடைக்கிற தண்ணீரை வைத்து இருக்கிற பயிர்களை காத்துக் கொள்ளலாம் என்று  விவசாயிகள் துடியாய் துடித்துக் கொண்டிருக்கிறார்கள். விவசாயிகளின் வாழ்வாதாரம் எவ்வளவு நெருக்கடியில் இருப்பது என்பதை அன்றாடம் நடக்கும் போராட்டங்களே தெரிவித்து வருகிறது.
 இந்த நிலையில் ஒரு கால்வாயை முறையாக சீரமைத்து முறையாக திட்டமிட்டு தண்ணீரைத் திறக்காமல் மனம் போன போக்கில் மாவட்ட நிர்வாகமும்,
 மாவட்ட அமைச்சரும்,
 நீர்வளத் துறையும் செயல்படுகிறது. இது விவசாயிகளின் வாழ்க்கையோடு மட்டுமல்ல;
தமிழ்நாட்டின் பொருளாதாரத்தோடும் உணவுப் பாதுகாப்போடும் செய்கிற விபரீத விளையாட்டு என்பதை தமிழக முதல்வருக்கு சுட்டிக்காட்டுகிறோம்.
 முதல்வர் தலைமையில் மே-3ஆம் தேதி சென்னை தலைமைச் செயலகத்தில் நடைபெற்ற கூட்டத்தில் அனைத்து துறை அதிகாரிகளையும் வைத்து கீழ் பவானி வேலைகள் எப்படி நடக்க வேண்டும் என்று முதல்வர் வழிகாட்டினார்.
 கார்த்திகேய சிவசேனாவதி அவர்களை சீரமைப்பு வேலைகளுக்கு தடையாக வரக்கூடாது என்று முதல்வர் அறிவுறுத்தினார். கார்த்திகேயசிவ சேனாபதி அவர்களும் அதுவரை சீரமைப்பு வேலைகளுக்கு தடை செய்து வந்ததை நிறுத்திக் கொண்டார்.

ஆனால் அதற்குப் பிறகு நீர்வளத் துறை தலைமையில் இருந்தோ முதல்வரின் நீர்வளத்துறை செயலாளர்களோ இந்த வேலையை நேரில் வந்து ஒரு முறை கூட பார்த்து.
வேலைகள் திட்டமிட்டபடி நடப்பதற்கு எந்த வித உதவியும் செய்யவில்லை.
சீரமைப்பு வேலைகளுக்காக போராடி வருகின்ற பாசன அமைப்புகள் அன்றாடம் முறையாக வேலைகள் நடைபெறவில்லை என்பதை எடுத்துச் சொல்லியும் கேட்கவில்லை.
 உயர் நீதிமன்றத் தீர்ப்பை  ஆட்சியாளர்கள் கிஞ்சிற்றும் மதிக்கவில்லை.
 இவ்வளவுக்கும் காரணம் ஈரோடு அமைச்சர் மட்டுமல்ல ;
முதல்வரின் கீழ் செயல்பட்டு வரும் இந்தத் துறைகள் என்ன செய்து கொண்டிருக்கிறது என்ற கேள்வியை எழுப்புகிறோம். .
நாட்டு மக்களின் வாழ்க்கையோடு விளையாடாதீர்கள்.
 இது மிகப் பெரிய பேராபத்தில் போய் முடியும்.
 இன்றைக்கு (15/08/2023)திறக்கப்படுகிற தண்ணீர் முழுமையாக விட்டால் கால்வாய் உடையும்.
 முழுமையாக விடாவிட்டால் விவசாயிகள் ஏமாற்றப்படுவார்கள். இப்படி ஒரு துக்ளக் தர்பாரை நடத்துவதற்காகவா உங்களுக்கு மக்கள் வாக்களித்தோம் என்ற கேள்வியை எழுப்புகிறோம்.

இப்படிக்கு

கி.வே.பொன்னையன்
தலைவர்
தற்சார்பு விவசாயிகள் சங்கம்

சுப்பு 
மாவட்ட செயலாளர்
தமிழக விவசாயிகள் சங்கம்

15/08/2023